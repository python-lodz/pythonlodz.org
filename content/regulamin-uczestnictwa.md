+++
title = "Regulamin uczestnictwa w spotkaniach Python Łódź"
description = ""
tags = ["regulamin"]
date = 2024-01-01
[ author ]
  name = "Grzegorz Kocjan"
+++

## Regulamin uczestnictwa w spotkaniach Python Łódź
### I. Postanowienia Ogólne

1. Niniejszy regulamin (dalej „Regulamin”) określa zasady uczestnictwa w spotkaniach organizowanych przez **Grzegorz Kocjan Software** z siedzibą w Łodzi (90-365), ul. Ks. Biskupa Wincentego Tymienieckiego 16AB/10, NIP 6612197072, REGON 260600112 (dalej „Organizator”), związanych z edukacją w zakresie programowania w języku Python (dalej „Spotkanie”).  
2. Spotkania są skierowane do wszystkich osób zainteresowanych rozwijaniem swoich umiejętności programistycznych, niezależnie od poziomu zaawansowania.  
3. Uczestnicy oraz Prelegenci, którzy zdecydują się wziąć udział w Spotkaniu, akceptują niniejszy Regulamin i zobowiązują się do jego przestrzegania.

### II. Warunki Uczestnictwa

1. Uczestnikiem Spotkania jest każda osoba, która znajdzie się w miejscu organizacji Spotkania z zamiarem uczestnictwa w nim (dalej „Uczestnik”). Uczestnikiem może być tylko osoba pełnoletnia posiadająca pełną zdolność do czynności prawnych.  
2. Uczestnictwo w Spotkaniach jest bezpłatne i nie wymaga wcześniejszej rejestracji.  
3. Liczba miejsc na każde Spotkanie jest nieograniczona, jednak Organizator może ograniczyć liczbę Uczestników z powodu działania siły wyższej, a także z ważnych powodów, w szczególności ze względów lokalowych lub higieniczno-sanitarnych.

### III. Zasady dla Prelegentów

1. Prelegentem podczas Spotkania może zostać tylko osoba pełnoletnia posiadająca pełną zdolność do czynności prawnych, która jednocześnie posiada odpowiednie kompetencje do prowadzenia prezentacji w zakresie zgłoszonego tematu (dalej „Prelegent”).  
2. Zgłoszenia Prelegentów są przyjmowane na podstawie wypełnionego formularza dostępnego na stronie internetowej Organizatora, tj. [https://pythonlodz.org/](https://pythonlodz.org/).  
3. Organizator zastrzega sobie prawo do akceptacji lub odrzucenia zgłoszenia Prelegenta bez podania przyczyny.  
4. Prelegent zobowiązuje się do rzetelnego i profesjonalnego przekazywania wiedzy oraz szanowania Uczestników Spotkania.  
5. Organizator nie ponosi odpowiedzialności za treści przekazywane przez Prelegenta podczas Spotkania oraz za jakiekolwiek szkody wynikłe z zastosowania się do zaleceń, rekomendacji lub wskazówek Prelegenta. Organizator nie ponosi odpowiedzialności za jakiekolwiek negatywne skutki wynikłe z wykorzystania treści przekazanych przez Prelegenta podczas Spotkania.

### IV. Obowiązki Uczestników i Prelegentów

1. Każdy Uczestnik oraz Prelegent jest zobowiązany do zachowania zgodnego z zasadami współżycia społecznego, w szczególności do poszanowania innych uczestników Spotkania, ich poglądów oraz poziomu wiedzy.  
2. Zabronione jest jakiekolwiek agresywne zachowanie, które mogłoby zakłócić przebieg Spotkania, w tym używanie wulgaryzmów lub przemocy.  
3. Uczestników oraz Prelegentów obowiązuje zakaz wnoszenia i używania w miejscu organizacji Spotkania broni, amunicji, materiałów pirotechnicznych, szkodliwych substancji chemicznych, a także ognia otwartego, mogących stanowić zagrożenie pożarowe, powodować uszkodzenia mienia lub stanowiących niebezpieczeństwo dla zdrowia i życia osób, a także zakaz wnoszenia i spożywania alkoholu oraz środków odurzających, palenia wyrobów tytoniowych oraz używania papierosów elektronicznych.  
4. Uczestnicy oraz Prelegenci są zobowiązani do przestrzegania harmonogramu Spotkania oraz szanowania czasu innych osób.  
5. Wszelkie materiały dydaktyczne oraz treści przedstawiane podczas Spotkań są własnością Organizatora lub Prelegenta, chyba że wskazano inaczej. Powielanie, rozpowszechnianie lub wykorzystywanie tych materiałów bez zgody autora jest zabronione.

### V. Polityka Prywatności i Dane Osobowe

1. Rejestrując się na Spotkania, Prelegenci wyrażają zgodę na przetwarzanie swoich danych osobowych przez Organizatora w celu organizacji i przeprowadzenia Spotkania.  
2. Organizator zobowiązuje się do ochrony danych osobowych Uczestników i Prelegentów zgodnie z obowiązującymi przepisami prawa.  
3. Przebieg Spotkań cyklu **Python Łódź** może być utrwalany poprzez wykonywanie fotografii lub nagrań wideo, w tym może być prowadzona transmisja na żywo z wydarzenia. Na tych fotografiach, nagraniach lub transmisji może być utrwalony wizerunek Uczestników lub Prelegentów. Materiały te zostaną wykonane spontanicznie i mogą zostać wykorzystywane przez Organizatora do celów promocyjnych i dokumentacyjnych, w tym opublikowane na stronach internetowych, w mediach społecznościowych oraz innych kanałach związanych z wydarzeniami **Python Łódź** lub konkretnym Spotkaniem, którego dotyczy fotografia lub nagranie wideo albo transmisja. Uczestnictwo w Spotkaniu oznacza wyrażenie zgody na utrwalanie i publikację wizerunku. Rozpowszechnianie wizerunku odbywa się na podstawie art. 81 ust. 2 pkt 2 ustawy o prawie autorskim i prawach pokrewnych. Jeżeli nie wyrażasz zgody na utrwalanie wizerunku, prosimy o kontakt z nami przed rozpoczęciem Spotkania.  
4. Administratorem danych osobowych Uczestników w zakresie wizerunku jest Organizator. Organizator przetwarza dane osobowe w zakresie wizerunku wyłącznie w celach informacyjnych, dokumentacyjnych, promocyjnych i reklamowych Spotkań. Takie przetwarzanie odbywa się na podstawie prawnie uzasadnionego interesu Administratora (art. 6 ust. 1 lit. f RODO).  
5. Każdemu przysługuje prawo wniesienia sprzeciwu wobec dalszego przetwarzania jego danych osobowych oraz prawo wniesienia skargi do Prezesa Urzędu Ochrony Danych Osobowych, gdy uzna, że przetwarzanie danych osobowych narusza przepisy RODO.  
6. Każdy Uczestnik ma prawo dostępu do treści swoich danych, prawo do ich sprostowania, prawo do usunięcia danych lub ograniczenia ich przetwarzania, prawo do przenoszenia danych oraz prawo do cofnięcia zgody w dowolnym momencie bez wpływu na zgodność z prawem przetwarzania, którego dokonano na podstawie zgody przed jej cofnięciem.  
7. Organizator nie odpowiada za rozpowszechnianie wizerunku dokonywane przez innych Uczestników i osoby trzecie bez zgody właścicieli wizerunku. Organizator wzywa do powstrzymania się od utrwalania wizerunku konkretnych obcych osób bez ich zgody, a szczególnie przed jego udostępnianiem w Internecie.

### VI. Częstotliwość, Zmiany i Odwołania Spotkań

1. Organizator dokłada starań, aby Spotkania odbywały się regularnie – zazwyczaj raz w miesiącu – z wyłączeniem okresu wakacyjnego (lipiec i sierpień). Organizator zastrzega możliwość zorganizowania Spotkań w innym terminie.  
2. Organizator zastrzega sobie prawo do odwołania Spotkania lub zmiany jego formy (np. na Spotkanie online).  
3. O zmianach wskazanych w ust. 2 powyżej Organizator poinformuje na stronie internetowej [https://pythonlodz.org/](https://pythonlodz.org/).

### VII. Postanowienia Końcowe

1. Organizator nie ponosi odpowiedzialności za rzeczy osobiste pozostawione na miejscu Spotkania ani za ewentualne uszkodzenie mienia Uczestników czy Prelegentów podczas Spotkania (w tym uszkodzenia sprzętu wynikające z podłączania urządzeń do sieci lub rzutnika).  
2. W sprawach nieuregulowanych niniejszym Regulaminem zastosowanie mają przepisy prawa powszechnie obowiązującego.  
3. Organizator zastrzega sobie prawo do wprowadzenia zmian w Regulaminie; zmiany wchodzą w życie po ich opublikowaniu na stronie internetowej Organizatora.  
4. Wszelkie pytania i uwagi dotyczące Spotkań można kierować do Organizatora na adres e-mail wskazany na stronie [https://pythonlodz.org/](https://pythonlodz.org/).

Akceptacja niniejszego Regulaminu jest warunkiem uczestnictwa w wydarzeniach organizowanych przez **Grzegorz Kocjan Software**.


